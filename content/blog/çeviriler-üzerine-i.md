+++
author = "O"
date = 2020-02-29T21:00:00Z
draft = true
github = "https://github.com/osmanorhan/babil"
title = "Çeviriler Üzerine-I"

+++
Bir konu ile ilgili temellerin ana dilde öğrenilmesinin kişinin gelişimi açısından önemli olduğuna inanıyorum. Şöyle bir analoji yapabilirim sanırım:

Anne sütü gibi gelişmiş içeriğe sahip bir mama ile çocuğunuzu beslediğinizi, bebeğin daha çok kilo aldığını, beslemenin kolaylığını ve kolay ulaşır bir kaynak olduğunu için size(ebeveyn olarak) daha fazla konfor sunduğunu düşünün. Bu sebeplerden ötürü mama, bebeği beslemek için mantıklı bir seçim olabilir fakat hiç bir zaman anne sütünün yerini tutmayacağı bir gerçektir. Bu analojiden yola çıkarak, İngilizce gibi devasa içeriğin üretildiği bir dilde öğrenmenin daha faydalı olacağını düşünebiliriz fakat ana dilde öğrenme kadar verimli olmayacağını düşünüyorum. Tabi ki burada bir genelleme yapıyorum, eğer çift anadile sahipseniz ya da ilk okuldan başlayarak tüm eğitiminizi kaliteli yabancı dil desteği alarak(aile vs.) geçirdiyseniz ya da 12 yaşında zaten bir kaç dil öğrendiyseniz tabiki sizin için böyle bir sorun olmayacaktır, sorun benim gibi yetersiz eğitimden dolayı yabancı dil ile mesaisini yirmili yaşlara erteleyenleri ilgilendiriyor. Ayrıca, bu genellemenin neyi ifade etmediğini de belirtmekte fayda var: her şey ana dilde olması gerektiği ve yabancı dile gerek olmadığı anlamına kesinlikle gelmemektedir -kim olursanız olun-.

Bu yetersizlikler içinde boğuşan kişiye, "X konusunu nasıl öğrenebilirim" diye sorduğunda ona "öncelikle ingilizce öğren" demek kendi başına güzel bir tavsiye olsa da öğrenmek isteyen kişiye bu cevabı vermek en naif durumda bile heves kırıcı oluyor. Her şey bir yana ülkemizde yabancı dil öğrenilen bir şey değil, sıradan devlet okullarında yabancı dil öğrenebilen bir avuç insan var.

  
\***

  
Gözlemlediğim eğitim sürecinde yol (en az) ikiye ayrılıyor:  
1\. Öğrenmek

2\. Geliştirmek/Takip Etmek

  
Ben, kişinin eğitimi sırasında kendi literatürünü(anlayışını) ana dilinde kurmasını ve sonrasında diğer kaynaklardan faydalanarak ilerlemesi gerektiğini düşünüyorum. Yani bebeğin anne sütüyle başlayıp sonra diğer yiyeceklere geçmesi gibi. Yani 1. adımı mümkünse ana dilde yapması, sonra 2. adımda gerçek kaynağa yönelmesi.

Bir başka konu ise dilin ve çevirinin önemi. Bilgisayar bilimleri başta olmak üzere son yüzyılda batıdan gelen neredeyse tüm bilgi ingilizce denizinden besleniyor. Bu sebeple birebir ya da kelime çevirileri genellikle konunun kültürel bir karşılığının olmamasından dolayı genellikle oturması gereken yere oturmuyor. Ortak bir terminolojinin henüz olgunlaştırılmamış olması, çevirilerin teknik/kültürel olarak bize ne ifade ettiğinin anlaşılmaması kavrayışı derinden etkiliyor.Örneğin "döngü" dediğinizde bir öğrencinin kafasında ne canlanıyor? Aynı imgeler "loop" kelimesine karşılık bir Amerikalının aklına gelenler ile büyükoradan örtüşüyor mu? Bizim kelimeleri mi yoksa onların ifade ettiği imgeleri mi çevirmemiz gerekiyor?  
Tüm bunlardan yola çıkarak, kendi gelişim sürecimde ingilizce bilmeden programlamaya başlama > programlama > farklı bir(kaç) disiplinde eğitim > dil öğrenimi > yurt dışında lisansüstü eğitimi > yazılım geliştirici olarak çalışma sürecinden öğrendiğim kavramları bu blog-sözlükte yazmak istedim.  
İçerikler iki bölümde yer alacak, önemli bir kısmı kavramların benim(ya da katkı veren kişinin) kavrayışımda karşılıkları (büyük oranda yabancı kaynaklardan damıtılmış/türetilmiş ya da okuduğum kitaplardan alınmış) olan terimlerin kısa girdileri şeklinde, diğer bir kısmı da (bunun gibi) fikirlerin yer aldığı blog girdileri olacak(umarım).  
İçerikler github hesabında açık olarak paylaşılmakta github vasıtasıyla katkı yapmak, hata veya eksiklikler ile ilgili yorum yapmak isterseniz sayfa altlarındaki github ikonunu kullanabilirsiniz.